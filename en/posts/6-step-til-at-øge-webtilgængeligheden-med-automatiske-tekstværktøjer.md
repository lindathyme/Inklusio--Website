---
title: 6 step til at øge webtilgængeligheden med automatiske testværktøjer
date: 2021-02-03T13:20:39.434Z
author: Anne Thyme Nørregaard
summary: Her har du 6 tips til, hvordan du kommer godt fra start med at bruge
  automatiske testværktøjer såsom Siteimprove og Monsido. Værktøjerne kan løfte
  arbejdet for webtilgængelighed markant i din organisation.
tags:
  - Automatisk Testværktøj
  - Siteimprove
  - Monsido
---
Måske du allerede har investeret i et automatisk testværktøj fra fx Siteimprove eller Monsido til at hjælpe dig med at løfte webtilgængelighedsindsatsen i din organisation. Måske du overvejer at gøre det.

Uanset hvor du er i forhold til at komme i gang med at bruge automatiske testværktøjer, er der nogle ting, der er gode at vide, så du får mest muligt ud af softwaren.

## Kom godt i gang med dit testværktøj

Forestil dig dit testværktøj som en slags tilgængelighedskonsulent, som hænger ud i din organisation, og som er klar til at forklare dig om tilgængelighed, lige når du har tid. Hvis vi leger lidt med tanken om, at dit testværktøj er din egen personlige tilgængelighedskonsulent, så vil det ikke være overraskende, at værktøjet skal lære noget om din organisation, for at kunne målrette hjælpen til jer.

Hos Inklusio har vi efterhånden lavet en del workshops, hvor vi ”interviewer” vores kunder omkring deres weborganisation og hjælper dem med at sætte deres testværktøj op, så det matcher deres organisering og workflows til at understøtte deres arbejde bedst muligt. 

Her er de vigtigste ting, som du skal ”lære” dit testværktøj om din organisation:

### 1: Hvilke websteder og personer er en del af jeres webindsats?

Sørg for, at alle websteder er oprettet i testværktøjet, og at alle de involverede personer er oprettet som brugere og kan logge ind. I Siteimprove kan du fx se, hvornår folk sidst har været logget ind. Sørg også for, at de rigtige personer har administrator-adgang, så I fx nemt kan få oprettet nye kollegaer som brugere i platformen.

### 2: Sæt et mål for jeres webtilgængelighedsindsats

Går I efter at overholde WCAG 2.1 AA? Eller vil I gerne have fikset alt, der kan findes af et automatisk testværktøj, for at sikre den helt optimale brugeroplevelse? 
Brug filtre til at frasortere al den information, som ikke er relevant for det mål, I har sat. I NextGeneration Siteimprove Accessibility er det så nemt, at man som administrator kan sætte et tilgængelighedsmål for sit websted, hvorefter samtlige brugeres visninger filtreres efter netop dette mål.

### 3: Hvem er ansvarlig for hvilket indhold?

Inddel dit indhold i grupper ud fra hvem der er ansvarlig for indholdet. 
Navngiv fx indholdsgrupperne, så det fremgår, hvilken afdeling eller person, der er ansvarlig for det konkrete indhold. Sådan sikrer du, at ingen mister overblikket over platformen eller glemmer, hvad de burde kigge på, når de logger ind.
Og endnu vigtigere: den synliggjorte ansvarsfordeling/overblikket over ansvarsfordelingen bevirker, at de ansvarlige rent faktisk kan handle på de tilgængelighedsproblemer, de bliver præsenteret for.

![Billeder af medarbejdere, som tydeligt kan se, hvem der er ansvarlig for at udføre hvilken opgave. ](/img/ansvarsfordeling.jpg "Ansvarsfordeling")

### 4: Dashboards og rapporter for redaktører

Hvilken information fra testværktøjet har dine indholdsredaktører allermest brug for adgang til? Opret et dashboard med denne information og sæt værktøjet til at sende det ud i en periodisk emailrapport – helst afstemt med jeres interne kalender, så det fx kommer dagen inden jeres månedlige redaktørmøde. Opsæt rapporterne sådan at hver person kun modtager informationer om ”sin egen” del af indholdet (se pkt. 3). Så får de en overskuelig portion resultater, som de kan sætte sig ind i og faktisk kan handle på.

### 5: Dashboards og rapporter, der giver overblik

Hvilken information har du som webansvarlig brug for at kunne se, så du kan følge og understøtte tilgængelighedsindsatsen – fx på tværs af websteder eller indholdsgrupper? Opret dashboards og periodiske emailrapporter, der giver lige netop den information, som du har brug for, så den tjener som en reminder om løbende at evaluere, følge op på og justere indsatsen.
Du kan også lave dashboards, som du kan bruge til at rapportere opad i organisation, når du skal vise jeres resultater frem.

### 6: Glem ikke PDF’erne

Ud over html-sider, så består dit websted sikkert også af en god del PDF-filer. På offentlige websteder skal alle PDF-filer publiceret efter 23. september 2018 være tilgængelige. Testværktøjer kan hjælpe dig med at finde disse filer og få et overblik over, hvor slemt det står til med tilgængeligheden i dem.

## Start med at kigge indad

Som du kan se af det ovenstående, handler optimalt udbytte af tilgængelighedssoftware ikke kun om dit websted eller om software. 

Det handler også rigtig meget om din organisation.

Jeg har set en del konsulenter tilbyde at lave en rapport, der fortolker resultaterne fra automatiske testværktøjer, fordi værktøjerne er svære at komme i gang med.
Det synes jeg personligt er fjollet, for så betaler man to gange for, at nogen fortolker resultaterne af den samme tilgængelighedstest. Du betaler nemlig i dit softwareabonnement for, at rundt regnet halvdelen af udviklingsressourcerne for testværktøjerne bliver lagt i præsentationen af data (den anden halvdel går selvfølgelig til selve testen).

I stedet for at betale nogen for at kigge på jeres indkøbte software og lave en ny præsentation af det samme data, skal du hellere bruge noget tid på at kigge indad på din egen organisation. 

Hvis softwaren skal give værdi, skal du finde ud af, hvordan I kan indstille softwaren, så den afspejler jeres organisation og understøtter jeres arbejde med webtilgængelighed. 

Hvis du synes, det hele er en lidt stor mundfuld, så er du selvfølgelig velkommen til at ringe på +45 26 34 34 55 eller sende en mail til ses@inklusio.dk for at høre, hvordan vi kan hjælpe din organisation med at få mest muligt ud af jeres software til tilgængelighedstest.

Og ellers så ønsker vi dig blot held og lykke med at komme i gang med at få mest muligt ud af dit testværktøj, så du kan hjælpe med at gøre verden lidt mere tilgængelig.