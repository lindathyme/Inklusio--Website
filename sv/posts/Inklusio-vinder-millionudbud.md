---
title: Inklusio vinder millionudbud
date: 2020-08-15
summary: Inklusio og Special Minds vinder Digitaliseringsstyrelsens udbud om monitorering af webtilgængelighed
tags:
- Udbud
- Monitorering
---
Digitaliseringsstyrelsen har netop offentliggjort, at de to virksomheder Inklusio og Special Minds IT – begge med base i Aalborg – har vundet en udbudsrunde i millionklassen om at gennemgå offentlige hjemmesider og apps. Virksomhederne skal tjekke tilgængelighed og brugbarhed for mennesker med funktionsnedsættelser.

Fra den 23. september i år skal alle offentlige hjemmesider være tilgængelige for brugere uanset eventuelt handicap. For at sikre dette har Digitaliseringsstyrelsen med udbuddet skullet finde en leverandør, der de næste to år (og med mulighed for forlængelse på yderligere to år) skal tjekke, om de offentlige hjemmesider og apps lever op til tilgængelighedskravene. Ofte er det større konsulenthuse, der vinder denne type kontrakter, og det er usædvanligt, at valget er faldet på et konsortium bestående af to mindre specialistvirksomheder.

## Vores handicap er bonus

Direktør og projektleder fra Inklusio, Stein Erik Skotkjerra fortæller:
- Det helt særlige ved vores samarbejde er den samlede erfaring og faglige ekspertise, vi kan tilbyde. I tillæg har alle Special Minds ITs konsulenter autismelignende profil eller befinder sig i autismespektret. Og så er jeg selv helt blind og har stor erfaring med at arbejde med tilgængelighed. Selv om vi er valgt ud fra vores faglige kvalitet, er det klart en bonus, at så mange af os har oplevet på egen krop de barrierer, som kan opstå, når den digitale verden ikke er designet for at fungere for alle. Derfor er det en ekstra meningsfuld opgave for os at arbejde med.

At hjemmesider og apps skal være tilgængelige gavner især mennesker med funktionsnedsættelser som syns- eller hørenedsættelse, eller fysiske handicap men også fx ordblindhed og andre kognitive funktionsnedsættelser.

-	I dag er mange offentlige hjemmesider ikke tilgængelige. Det udelukker mange mennesker med handicap fra at få glæde af de muligheder, internettet giver os. Det vil loven om tilgængelighed til hjemmesider ændre på. Men det kræver, at der bliver holdt grundigt øje med, om loven bliver overholdt. Derfor er det vigtigt, at der bliver lavet en grundig monitorering, så vi sikrer, at også mennesker med handicap får adgang til at bruge offentlige hjemmesider, siger Thorkild Olesen, formand for Danske Handicaporganisationer

## Giver god mening

-	Det giver god mening at have fokus på brugervenlighed for alle, og hvilken person kunne finde på at lukke døren til sin butik for hver femte kunde, spørger Stein Erik Skotkjerra retorisk med tanke på, at 15-20 % af den danske befolkning har en form for funktionsnedsættelse. Han fortsætter:
-	Tilgængelighed gavner alle – både med og uden funktionsnedsættelser, og vi forventer at se en kæmpe vækst i efterspørgsel efter tilgængelighedsservices, eftersom flere og flere offentlige myndigheder og virksomheder får øjnene op for vigtigheden af at inkludere alle slags brugere eller kunder.

Netop i den type efterspørgsel har virksomheder som Inklusio og Special Minds IT deres styrke. Specialisterne kan med erfaring og faglige kompetencer bedst vurdere hjemmesiders tilgængelighed, og samtidig er virksomhederne med til at sikre beskæftigelse på lige vilkår for personer med handicap, hvilket også opfylder et andet vigtigt formål, at skabe inklusion på arbejdsmarkedet for mennesker med handicap.